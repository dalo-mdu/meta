# Datalogi Föreningens Värdegrund

## Inledning
Datalogi Föreningen (DALO) anser att en god och tydlig värdegrund är viktig för varje organisation och samarbetspartner.
Därför behöver den egna värdegrunden vara ett tydligt styrdokument som beskriver vilka grundläggande värderingar DALO står bakom och vilket studentliv DALO arbetar för.
Värdegrunden ska säkerställa att normkritiska perspektiv genomsyrar hela organisationen och all verksamhet som sker genom den.

## Jämlikhet
DALO står upp för allas lika värde och allas rätt att få vara den de är.
Därför ska DALO aktivt arbeta för att vår egen organisation ska vara välkomnande och öppen för alla oavsett sexuell läggning, ålder, religion, etnisk tillhörighet, funktionsnedsättning, kön eller könsöverskridande identitet.
Diskriminering eller kränkande behandling av något slag accepteras inte av DALO, oavsett var den inträffar, vem som utsätts eller vem som diskriminerar.

## Inkludering
DALO står upp för allas vilja och rättighet att få vara en del av gemenskapen och engagera sig i studentlivet.
Därför ska DALO alltid arbeta för att skapa trygga miljöer där mobbing och utanförskap aktivt motverkas och där alla studenter känner sig välkomna.
DALO ska arbeta för att tillvarata alla studenters engagemang, möjliggöra för studenter att kunna utöva sitt engagemang utefter sina egna behov och arbeta för att göra deras röster hörda.

## Rättvisa
DALO anser att alla har rätt till en rättvis behandling och bedömning.
Det innebär att DALO alltid ska se till sak och behov och inte till person.
DALO ska därför arbeta för ett klimat där alla, både inom och utanför organisationen, ska bedömas på samma grunder oavsett vem personen är.

## Ansvar
DALO förutsätter att alla engagerade i studentlivet och studenter på Mälardalens Universitet har ett eget ansvar för sig själv och sina egna handlingar.
Med ett medvetet ansvar kommer också möjligheten och skyldigheten för ansvarsutkrävande.
Därför ska DALO arbeta för en kultur där alla är medvetna om sitt eget ansvar och vilka konsekvenser det egna handlandet kan få.
